Ad te, beate Ioseph, in tribulatione nostra confugimus,
atque implorato Sponsae tuae sanctissimae auxilio,
patrocinium quoque tuum fidenter exposcimus.

Per eam, quaesumus, quae te cum immaculata Virgine,
Dei Genetrice coniunxit caritatem, perque paternum,
quo puerum Iesum amplexus es amorem, supplices deprecamur,
ut ad haereditatem, quam Iesus Christus acquisivit sanguine suo,
benignus respicias, ac necessitatibus nostris tua virtute
et ope succurras.

Tuere, o custos providentissime divinae familiae,
Iesu Christi subolem electam.
Prohibe a nobis, amantissime pater,
omnem errorum ac corruptelarum luem.

Propitius nobis, sospitator noster fortissime,
in hoc cum potestate tenebrarum certamine e caelo adesto,
et sicut olim puerum Iesum, e summo eripuisti vitae discrimine,
ita nunc Ecclesiam sanctam Dei, ab hostilibus insidiis,
et ab omni adversitate defende, nosque singulos,
perpetuo tege patrocinio, ut ad tui exemplar,
et ope tua suffulti, sancte vivere, pie emori,
sempiternamque in caelis beatitudinem assequi possimus.
Amen.